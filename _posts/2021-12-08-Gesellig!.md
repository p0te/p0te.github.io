---
layout: post
title: Gesellig
---



![Om nuwe vriende te maak is nie opsioneel nie](/images/2021-12-08-gesellig/gesellig-2.jpg)


Elke boek, blog en Youtube kanaal oor Nederlandse norme en kultuur vat
'n hoofstuk, of plasing, of video of twee, en poog om die woord
*gesellig* te definieer. Daar is nie 'n mooi Engelse vertaling vir die
woord nie, en ek het al hierdie afdelings oorgeslaan omdat ek 'n taal
praat wat 'n perfekte vertaling vir die Nederlandse woord *gesellig*
het, gesellig!

Ek het egter gisteraand besef dat ek dalk 'n fout gemaak het. Om te
verstaan wat die woord *gesellig* beteken, is nie dieselfde as om te
verstaan watter rol *gesellig* in Nederlandse kultuur speel nie.

Ek bly vir 'n maand in Culemborg, 'n redelike klein dorpie buite
Utrecht, terwyl ek kyk wat die logistiek om my werk behels, voor ek meer
permanente blyplek soek. Op my eerste Vrydagaand in die dorpie het ek
besluit om 'n paar foto's in die sentrum te gaan neem, maar dit was
ongemaklik koud buite, so toe besluit ek om êrens binne foto's te gaan
neem. 'n Stillerige kroeg (dit was nog nie agtuur nie) het soos 'n goeie
kandidaat gelyk.Na ek amper 'n €7.30 bier in Amsterdam bestel het, het
€2.50 soos die winskopie van die eeu gevoel.

![My eerste bier in 'n Nederlandse kroeg](/images/2021-12-08-gesellig/gesellig-1.jpg)
Die res van hierdie aand was effens... Effens onduidelik. Een van my
pelle by die huis was gelukkig die gelukkige wenner van 'n rits
stemboodskappe wat ek vanoggend kon terugluister om die stukkies van
hierdie vae, gesellige legkaart van 'n herhinnering hier vas te lê.

Culemborg het twee kroegies, die Heineken kroeg, waar almal Heineken
drink, en die Grolsch kroeg, waar almal Heineken uit botteltjies uit
drink. Hulle is oorkant mekaar in die hoofstraat, so toe ek my Grolsch
gedrink het en my gebroke Nederlands op al drie mense in die kroeg
geoefen het, besluit ek om 'n Heineken oorkant die pad te gaan drink.

Die Heineken kroegie was voller, en dit was vir my 'n bietjie snaaks,
maar die hele kroeg was een langwerpige gesprek. Om by die kroegtoonbank
te gaan sit het so 'n bietjie gevoel soos om by vreemde mense se tafel
in 'n restaurant te gaan sit. Daar was redelike duidelike sosiale druk
om myself voor te stel. Dit was glad nie afsydig of aggressief of iets
nie, inteendeel! Dit was gesellig...

Almal wou weet hoekom daar 'n kamera om my nek hang, en of ek hulle wil
afneem. Almal wou weet of ek koudkry. Almal wou weet hoekom hulle my
soortvan kan verstaan na ek net twee weke in die land is. Almal wou
koop-om-die-beurt-bier-tot-ons-ons-eie-name-vergeet speel. Van die
ongeveer 80 foto's wat gisteraand geneem is, is een in fokus, en ek het
hom nie eers geneem nie.

![Om nuwe vriende te maak is nie opsioneel nie](/images/2021-12-08-gesellig/gesellig-2.jpg)

Dit was uiteraard 'n ongelooflike lekker aand, maar wat vreemd is, en by
my vassteek is hoe anders dieselfde kulturele norme kan voel as hulle
van toepassing is op absolute vreemdelinge. Die grappies en speletjies
en etiket van hoe 'n kuier werk is byna identies aan enige
Suid-Afrikaanse een, maar dit voel anders om deel te neem, en
aangemoedig te word om deel te neem, as jy nie 'n enkele persoon daar
ken nie. Dit is die naaste wat ek kan kom aan verduidelik wat hulle
bedoel met *geselligheid.*

En nou het my blog óók 'n plasing oor die konsep en oor hoe dit
onmoontlik is om te beskryf aan iemand wie dit nog nie beleef het nie...

---
layout: post
tilte: Ín die stad
---
![wlp2](/images/2023-06-30-‘n-Dag-in-Stockholm/DSC_2995-01.jpeg){:class="img-responsive"}


Ek het besluit om hierdie jaar meer naweke weg te gaan, en toe my sussie
vir besigheid in Swede was, was dit 'n uitstekende verskoning om die
besluit deur te voer. Ek het 2 aande in die hostel geslaap en Gerda het
vroeg die oggend geland en is met die laaste trein na haar projek in
Västerås toe.

## hostel 

Ek het bespreek by die Generator Hostel met Hostelworld. Die Hostelworld
app laat besoekers toe om te gesels, so ek is op die trein al genooi vir
'n bier saam met 'n groep Britte. Dit was my eerste keer in 'n hostel,
en ek was regtig beïndruk. Die kamers is skoon, en baie oulik ingerig.

## paradoksmuseum 

Ons eerste bestemming was die paradoksmuseum. Die uitstallings is
verskillende optiese illusies, of stelle wat met perspektief speel om
interessante foto's te maak.

![wlp2](/images/2023-06-30-‘n-Dag-in-Stockholm/DSC_2870-01.jpeg){:class="img-responsive"}

## elektriese Scooters 

Ons wou aanvanklik fietse huur by Stockholm Ebikes, maar hulle het die
diens gestop om een of ander rede, so toe gebruik ons die elektriese
Scooters van Tier. Dit is pret, goedkoop genoeg en baie gerieflik.
Hollanders is heilig oor fietse en fietspaaie, so ek ken dit glad nie.
Kan dit definitief aanbeveel.

## skansen opelugmuseum 

Ek was mal oor Nederland se opelugmuseum, so was baie opgewonde om Swede
s'n te sien. Dis 'n klomp lewendige uitstallings van verskillende
industrieë en boerderye in die land se geskiedenis.

## vasamuseum 

Die Vasamuseeum word deur absoluut almal aanbeveel, en dit is beslis
indrukwekkend. Ek dink dis die trotsste wat mense nog ooit was op 'n
skip wat op dag een gesink het.
![wlp2](/images/2023-06-30-‘n-Dag-in-Stockholm/IMG-20230507-WA0014.jpg){:class="img-responsive"}


## hop on hop off 


Die openbare vervoer na ons laaste bestemming toe was 'n veerboot, en
toe die volgende veerboot 'n 'hop on hop off' tipe boot is, toe besluit
ons om op te klim en sommer die hele rondleiding te doen voor ons
afklim. Kan dit beslis aanbeveel. Stockholm se uitleg maak dat jy die
stad in sekere opsigte die mooiste sien van die water af.
![wlp2](/images/2023-06-30-‘n-Dag-in-Stockholm/DSC_3001.JPG){:class="img-responsive"}

## fotografiska, restaurant 

Die laaste museum was beslis op die as-daar-miskien-tyd-is lysie, maar
dit was tog die moeite werd, al is dit net vir toegang tot die
restaurant. Ek is dalk nie gekultiveer genoeg om die gevorderde
uitstallings te waardeer nie, maar die pizza, renidier en wyn in die
museum se restaurant is beslis aan te beveel. Hierdie is ook die enigste
museum wat nie baie naby is aan al die ander nie, so dit was cool om 'n
effens ander deel van die stad as die toerisme-sentrum te besoek.

## die elektriese Scooters neem wraak 


Omdat my wierd fotografie-museum vêr van alles af was, en omdat dat
begin het om laat te word, het ons belsuit om vir oulaas met die
elektriese scooters te ry om betyds te wees vir Gerda se trein. Die
scooter-huur en google maps gebeur op my foon, omdat ek in Swede sein
het, so ek ry voor en kyk elke nou en dan om na sus wie volg. So 'n
kilometer voor die stasie was daar 'n bult wat my effens bekommer het.
Toe ek baie verlig bo uitkom en omkyk is Gerda weg. Toe ek weer 'n ent
afry sien ek sy is besig om haar scooter teen die bult op te stoot. Sy
was gelukkig te uitasem om veel om my te skree, maar ek sal tog in die
vervolg versigtiger ry as iemand my volg met 'n gehuurde voertuig. Ons
kon darem vinnig daaroor lag...

![wlp2](/images/2023-06-30-‘n-Dag-in-Stockholm/IMG_20230507_200456.jpg){:class="img-responsive"}

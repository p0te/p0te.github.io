---
layout: post
tilte: Valse vriend\: Opgewonde
---
In Nederlands kom 'n mens van tyd tot tyd op 'n woord af wat lyk soos 'n
Afrikaanse woord, maar 'n betekenis het wat soms tot vulgÃªre of komiese
gevolge kan lei. Ons almal weet dat meeste van die heel lelikste woorde
in Afrikaans redelik algemeen en aanvaarbaar is in Nederlandse
geselskap, maar die eintlike edelstene is woorde waarvan die betekenis
baie subtiel verskil, of selfs net ander konnotasies het. Ek kan nie
onthou wie nie, maar 'n ander immigrant blogger op wie ek 'n ruk terug
afgekom het, noem hierdie woorde "Valse Vriende".

Ek begin in April met 'n nuwe projek by die werk, en het vandag in 'n
algemene weeklikse vergadering een van my base laat weet dat ek nogal
opgewonde is oor die nuwe projek. Die eerste leidraad was dat elke
Nederlander dadelik uitgebars het van die lag. Die voorsitter bevestig
toe dat ek 'n fout gemaak het: "wij zeggen niet *opgewonde*, wij zeggen
*ik ben enthousiast*".

Toe ek die woordeboek raadpleeg, sien ek dat die woord *opgewonde*
basies dieselfde betekenis het, maar dat die konnotasie suiwer...
vleeslik is. In die *Dikke van Dalen:*

**op.ge.won.den**\<bn.;\~heid\>**0.1** in een overprikkelde toestand.

So dit wil voorkom dat ek die voorsitter laat weet het dat ek baie, baie
opgewonde is oor die projek.

*NS* Hierdie is die eerste plasing in 'n kategorie *Valse Vriende*,
hopelik is daar uiteindelik 'n lysie van snaakse en interessante woorde
bymekaar.




---
layout: post
title: Sara perche ti amo
---

Hierdie is 'n bietjie persoonlik en ongemaklik om te deel, maar dalk is
daar iemand wie dit sal waardeer.

Ek sukkel van kleins af met my gewig. Dis 'n moeilike begrip om te
bewoord, maar ek dink meeste mense verstaan wat ek bedoel. Van al die
eienskappe van myself waarmee ek 'n prentjie van myself skep, en waarmee
ander mense 'n begrip vorm van wie ek is, is dit seker die een wat ek
oor die jare die meeste gevoel het ek kan verbeter.

Elke nou en dan is daar 'n fase van introspeksie wat lei tot 'n fase van
verbetering, wat my oor die algemeen nader bring aan die weergawe van
myself wie ek wil wees. Dit gebeur altyd dat ek momentum verloor, en
wanneer die volgende punt van self-evaluasie kom, is dit altyd effens
onduidelik hoe ek die vorige keer opgehou het om te vorder.

Ek het op 'n redelike jong ouderdom met baie entoesiasme kennis opgedoen
oor hoe ek dit kan aanpak. Kalorieë, koolhidrate, weerstandoefening,
aërobiese oefening, die lys gaan aan. Ek het gelees wat Bill Phillips,
Robert Atkins, Reg Park en Arnold Schwarzenegger dink oor oefening en
dieet. Ek het al die programme probeer, en oor die algemeen het hulle
almal gewerk. Sommiges vinnig, maar dan gooi ek vinnig tou op. Sommige
regimes was makliker om te volg, maar tog sien ek uiteindelik op 'n dag
dat my eet-en oefengewoontes nie meer is waar hulle moet wees nie.

Die probleem is nie die programme nie. Hulle almal werk eintlik. Elke
keer as ek terugkyk op 'n stuk vordering wat gestop het, is my
gevolgtrekking dat dit iets te doen het met motivering, of dissipline,
of selfbeeld...

Elke gesonde siklus begin met 'n klomp motivering. As daar genoeg
motivering is, dan bou dit gewoontes wat dissipline verg om in stand te
hou. Dan word dit 'n stel gesprekke met myself, waar ek myself moet
oortuig om te bou op die vordering, om goeie besluite te maak oor wat en
hoeveel ek eet, en hoeveel en hoe ek moet oefen. Daar is ook gesprekke
oor die deurvoer van hierdie besluite.

Soms is ek nie seker hoe nie, maar my gesprekke met myself hou altyd
uiteindelik op om konstruktief te wees. My doelwitte word vir myself
minder belangrik. Ek dink nie dat dit die kern van die probleem is nie.
Soms is ander fasette van die lewe belangriker, en soms is dit terugslae
wat buite my beheer is. Miskien is dit meer effektief om te dink aan hoe
om die terugslae te vermy, as om te maak of hulle nie gaan gebeur nie.
Daar is vir my meer waarde in dink oor hoekom ek soms aanhou, as om te
dink oor hoekom ek ophou. Ek is immers in 'n tyd van aanhou, en wonder
oor my vorige ophou.

Ek het laasweek 'n nuwe soort gesprek met myself gehad. Youtube het 'n
vreeslike irriterende "2023 Summer remix" tipe liedjie begin speel toe
ek draf. Toe ek die liedjie gaan google en vertaal (en na 'n gekners van
tande in my permanente draf playlist gesit het) omdat hy in my kop
vassit, het ek besef hoekom ek soms beter keuses maak. *Sara perche ti
amo.* Omdat ek jou liefhet. Die internet is deurtrek van aanmoediging om
onsself te aanvaar, en dat ons in alle opsigte goed genoeg is.

Maar wanneer ons lief is vir iemand, is dit nie wat ons doen nie. Ons
kruip nie gat nie. Ons dink nie verskonings uit om hom te laat goed voel
oor slegte besluite nie. Ons gee positiewe motivering as dit lyk of hy
sleg voel, en meer direkte motivering as dit lyk of hy net 'n bietjie
lui is. Ons sê vir hom as sy optrede kommerwekkend is, en ons klop hom
net op die skouer as hy regtig hard werk. Want ons is lief vir hom, want
ons wil hê hy moet die beste weergawe van homself wees wat hy kan wees.

Ek wou hier, hoofsaaklik sodat ek dit later kan teruglees, 'n gedagte
deel wat my hierdie keer langer laat aanhou het as wat ek in die verlede
het. Ek is nog nie heeltemal waar ek wil wees nie, maar ek dink in
elkgeval dat dit nie 'n gesonde plek is om ooit heeltemal te wees nie.

> "So we beat on, boats against the current, borne back ceaselessly into
the past." --- F Scott Fitzgerald

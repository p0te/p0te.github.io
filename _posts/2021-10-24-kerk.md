---
layout: post
title: Was vanoggend vir die eerste keer kerk toe
---
Ek het vanoggend besluit om te begin om Nederland se verskillende denominasies uit te probeer, en google maps sê die naaste een is die PKN Beverwijk. Google maps het egter gejok en die diens was aan die ander kant van die dorp. Toe ek twintig minute laat vir die diens opdaag is die voordeur gesluit. Toe ek uiteindelik 'n oop kantdeur kry het 'n genadige tannie 'n liedboek in my hand gestop en my baie vriendelik, en al fluisterend, tot die troue verwelkom.
Dit wil voorkom dat die troues hier baie dieselfde werk as 'n doop by die huis. Dis 'n gewone erediens, en aan die einde word 'n formulier voorgehou en dan is die mense getroud. Vinnig, maklik, ek's reeds 'n fan. 
Na die diens (en voor die troue) sê die powerpoint iets soos "Rina: Persoonlijke Woord", en 'n dame begin vorentoe stap met haar loopring-toestel-ding. Toe sy voor kom (ek en die orrelis het getel, dit het drie liedjies gevat) is dit vir my duidelik dat hierdie tannie baie bly is oor die troue. Ek kan sien sy't nie gedink haar kind gaan betyds trou vir haar om dit te sien nie. Sy is beslis al aan in jare. Wat 'n voorreg. 
Halfpad deur haar "Persoonlijke woord" is iets egter nie pluis nie. Toe sy vir die derde keer in 'n toespraak by 'n troue verwys na haar ma se afsterwe (ek dink dit was in die tweede wêreldoorlog) besef ek dat tannie Rina vandag die gelukkige wenner van 'n nuwe stiefma is. Die paartjie is (en hierdie keer oordryf ek nie eers nie) vorentoe gestoot in hulle rolstoele en vier gemeentelede het hulle opgetel sodat die dominee die seën oor hulle kon uitspreek. 
Hier's baie fietse, maar partykeer lyk dit of Nerderland die land van die loopring-toestel is.Miskien(hopelik) is dit net die buurt waar ek my bevind, ons sal sien. 





